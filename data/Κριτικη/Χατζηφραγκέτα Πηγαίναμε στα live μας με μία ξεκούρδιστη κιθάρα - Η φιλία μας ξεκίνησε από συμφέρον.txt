Χατζηφραγκέτα: Πηγαίναμε στα live μας με μία ξεκούρδιστη κιθάρα - Η φιλία μας ξεκίνησε από συμφέρον

Ένα δίωρο αφιερωμένο στους νοσταλγούς του ροκ εν ρολ και όχι μόνο είναι το «Μουσικό Κουτί» που η ΕΡΤ1 θα μεταδώσει απόψε (17/3) στις 22:00. Ο Νίκος Πορτοκάλογλου και η Ρένα Μόρφη έχουν καλεσμένους τον «αειθαλή» ροκά Γιάννη Γιοκαρίνη και τους Βαγγέλη Χατζηγιάννη και Πάνο Φραγκιαδάκη, που ενώνοντας τα επίθετά τους, δημιούργησαν το ανατρεπτικό συγκρότημα ΧατζηΦραγκέτα.

Η παρέα είναι «εκρηκτική», κάτι που «βγαίνει» βέβαια και στα τραγούδια που ερμηνεύουν. Οι εκπλήξεις δεν τελειώνουν καθώς οικοδεσπότες, προσκεκλημένοι και η εξαιρετική μπάντα της εκπομπής παίζουν τα πάντα, από Σάκη Μπουλά και Σπύρο Ζαγοραίο, μέχρι Τόλη Βοσκόπουλο και Βασίλη Τσιτσάνη.

Διαβάστε επίσης: Γιάννης Κότσιρας: «Έχω δουλέψει σε οικοδομή και σε συνεργείο αυτοκινήτων»

«Ο πάντα μετρημένος», που τραγούδησαν για πρώτη φορά πριν από χρόνια οι ΦΑΤΜΕ, δεν χρειάζεται ιδιαίτερες συστάσεις. Ο Νίκος Πορτοκάλογλου, που έχει γράψει και συνθέσει το κομμάτι, παίρνει θέση πίσω από το μικρόφωνο σε μια ρεμπέτικη διασκευή με τον Βαγγέλη Χαζηγιάννη να τον συνοδεύει στον μπαγλαμά. Εξαιρετικό είναι και το jukebox της εκπομπής με την μπάντα του «Μουσικού Κουτιού» να εκτελεί διασκευές που θα αγαπηθούν.

Παράλληλα, ο Λουκιανός Κηλαηδόνης «έρχεται» με τη «Νύχτα καταστροφής» από τους Χατζηφραγκέτα και ο Παύλος Σιδηρόπουλος με το «Αν ήσουν φίλος» από τον Γιάννη Γιοκαρίνη. Η παρέα ενώνει τις φωνές της στον «Πασατέμπο» του Μανώλη Χιώτη, στο «Ψύλλοι στα αυτιά μου» του Τόλη Βοσκόπουλου, στο περίφημο άσμα του Γιοβάν Τσαούς «Πέντε μάγκες στον Περαία» και στο παραδοσιακό «Γιαλό-Γιαλό».

Η ανεξάντλητη ενέργεια και η εφηβική διάθεση του Γιάννη Γιοκαρίνη φαίνεται όχι μόνο όταν ερμηνεύει τα τραγούδια του, αλλά και όταν διηγείται ιστορίες από τη ζωή του και κυρίως ιστορίες με τον Γιώργο Ζαμπέτα. «Είμαι πολύ τυχερός που τον συνάντησα και έπαιξα μαζί του. Θυμάμαι ήμασταν με τους 2002GR και έπρεπε να τον συνοδεύσουμε σε κάποιο μαγαζί, έρχεται και με το που μπαίνει μέσα βλέπει τον μπασίστα μας, που φορούσε ένα μπλουζάκι με έναν ταύρο, το ζώδιό του, και του λέει: "Ρε, γιατί έβαλες τον ταύρο, για να σε φοβηθώ;". Εγώ είχα αγχωθεί και όλοι μας βέβαια, και του λέω: "Δάσκαλε έχεις φέρει παρτιτούρες για να παίξουμε;". Και βάζει τα γέλια… "Τι παρτιτούρες ρε πιτσιρίκο;", μου απαντάει γελώντας. "Μίκυ Μάους σάς έχω φέρει, να διαβάσετε"! Παίξαμε το βράδυ χωρίς πρόβα, δεν κάναμε ούτε μία. Μου είπε "Θα κοιτάς εμένα και τίποτα άλλο, θα με κοιτάς και θα λες στους μουσικούς ό,τι νομίζεις εσύ"… Παίξαμε και νόμισα ότι έπαιξα με τον Mick Jagger, έπαθα πλάκα μαζί του…».

«Όταν γράφουμε τραγούδια το κριτήριο είναι να γελάμε…» εξομολογούνται οι μουσικά απρόβλεπτοι Χατζηφραγκέτα, που η φιλία τους ξεκίνησε το 2007 στο λύκειο της Σιβιτανιδείου Σχολής. «Η φιλία μας ξεκίνησε από… συμφέρον! Ο Βαγγέλης ήταν ο ανεκδοτάκιας, ο «διάολος» της τάξης… Κάναμε παρέα και φασαρία μαζί και αυτό μας ένωσε…» λέει με χιούμορ ο Πάνος Φραγκιαδάκης και ο Βαγγέλης Χατζηγιάννης συμπληρώνει: «Εμείς ξεκινήσαμε πολύ μικροί να τραγουδάμε και πολύ άσχετοι! Δηλαδή, ούτε ξέραμε να ακούμε, ούτε να παίζουμε, ούτε να τραγουδάμε! Πηγαίναμε στα live μας με μία κιθάρα και αυτή ξεκούρδιστη». Και αυτή την Τετάρτη καθίστε αναπαυτικά στον καναπέ σας έχει «Μουσικό Κουτί»!