«Η μεγάλη παράταξη θα δημιουργηθεί μέσα στην κοινωνία»

● Πώς προχωράει ο προεκλογικός σας αγώνας; Ποια είναι τα μηνύματα που εισπράττετε από τους πολίτες στις περιοδείες σας;

Το μήνυμά μου, που αποτελεί μια πρόταση και επιλογή ρήξης και ελπίδας, κερδίζει έδαφος. Κάνουν λάθος όσοι υποτιμούν τους πολίτες και μεγαλύτερο λάθος όσοι δεν διαβάζουν σωστά το αποτέλεσμα των ευρωεκλογών αλλά και το κοινωνικό κλίμα που υπάρχει. Οταν καταρρέει η Νέα Δημοκρατία και τα κόμματα της αντιπολίτευσης κινούνται σε πολύ χαμηλά ποσοστά, τότε η χώρα βρίσκεται σε πολιτικό αδιέξοδο.

Οταν 3,5 εκατομμύρια πολίτες επέλεξαν την αποχή γιατί δεν είχαν τι να ψηφίσουν, όταν 7 στους 10 Ελληνες δεν έχουν εμπιστοσύνη στη Δικαιοσύνη, τότε υπάρχει ζήτημα λειτουργίας της δημοκρατίας, γεγονός που εντείνει την κρίση και το πολιτικό αδιέξοδο. Οι πολίτες απαιτούν πρωτοβουλίες, καθαρές θέσεις, αναζητούν μια μεγάλη παράταξη που θα αποτελέσει την εναλλακτική πρόταση διακυβέρνησης. Αυτό εισπράττω στην επικοινωνία μου με τους πολίτες και μάλιστα σε απόλυτο βαθμό.

Από τη στιγμή που καταρρέουν Ν.Δ. και ΣΥΡΙΖΑ, και το ΠΑΣΟΚ όχι μόνο δεν κερδίζει, αλλά χάνει και πάνω από 100.000 ψήφους, θα πρέπει να δούμε την πραγματικότητα

● Ποιος είναι ο βασικός λόγος για τον οποίο αποφασίσατε να είστε υποψήφιος πρόεδρος του ΠΑΣΟΚ και τι επιδιώκετε μέσα από την υποψηφιότητά σας;

Η λογική της περιχαράκωσης και της απουσίας πολιτικών πρωτοβουλιών δοκιμάστηκε και απέτυχε. Από τη στιγμή που καταρρέουν Ν.Δ. και ΣΥΡΙΖΑ, και το ΠΑΣΟΚ όχι μόνο δεν κερδίζει, αλλά χάνει και πάνω από 100.000 ψήφους, θα πρέπει να δούμε την πραγματικότητα. Εμένα δεν με ενδιαφέρει και δεν συμβιβάζομαι με ένα κόμμα του 13% ή του 15% που θα παλεύει για τη δεύτερη θέση. Αυτή είναι μια επιλογή και κυρίως μια λογική που διασφαλίζει τη μακροημέρευση του κ. Μητσοτάκη στην εξουσία.

Τώρα, σε ό,τι αφορά τις λογικές που δεν αποκλείουν μια συνεργασία με τη Νέα Δημοκρατία, ούτε αυτές οι κατεστημένες και συντηρητικές λογικές με εκφράζουν· είμαι σε μεγάλη απόσταση από αυτές. Η δική μου επιλογή είναι ξεκάθαρη: μιλάω για πολιτικές πρωτοβουλίες του ΠΑΣΟΚ από την επόμενη κιόλας μέρα που οδηγούν σε μια μεγάλη παράταξη εξουσίας.

● Μιλάτε ανοιχτά και επανειλημμένα για τη μεγάλη παράταξη που θα μπορέσει να αντιμετωπίσει και να κερδίσει τη Ν.Δ. και τον Κυριάκο Μητσοτάκη. Πώς θα προκύψει αυτό το σχήμα, ποια κόμματα περιλαμβάνει και ποια η υπόσταση του ΠΑΣΟΚ;

Δεν πρέπει να περιορίζεται η συζήτηση στα πρόσωπα και σε κόμματα, και μάλιστα σε μια απλουστευμένη πολιτικά λογική ότι πρόσωπα και κόμματα θα αποτελέσουν άθροισμα. Κάτι που δεν γίνεται. Η μεγάλη παράταξη δεν θα δημιουργηθεί μέσα σε κλειστά γραφεία, με συνεννοήσεις και συμφωνίες σε επίπεδο κορυφής. Αν ο κόσμος ήθελε το ΠΑΣΟΚ όπως είναι σήμερα, τον ΣΥΡΙΖΑ του κ. Κασσελάκη όπως είναι ή τα άλλα σχήματα της Αριστεράς όπως είναι, θα τα είχε ψηφίσει. Το ότι δεν το έκανε, λέει πολλά.

Υπάρχει ένα σύστημα που εκπέμπει το μήνυμα ότι μπορεί να απέτυχε ο κ. Μητσοτάκης, πρέπει, όμως, να παραμείνει και να τον ξαναψηφίσουν γιατί απέναντί του έχει κόμματα του 13% και του 15%. Οσοι θέλουν να διαιωνίζεται αυτή η κατάσταση, ας επιλέξουν να μην αλλάξει τίποτα, να μείνουν όλα όπως είναι. Η δική μου επιλογή όμως είναι μια μεγάλη παράταξη που θα χτιστεί μέσα στην κοινωνία, με πολιτικές πρωτοβουλίες του ΠΑΣΟΚ από την επόμενη μέρα. Δεν υπάρχουν μόνο τα κόμματα· υπάρχει η κοινωνία των πολιτών, οι κοινωνικοί εταίροι, οι άνθρωποι που σήμερα δεν τους δίνεται ο λόγος. Η μεγάλη παράταξη δεν αποτελεί ζήτημα συνεννόησης μεταξύ ηγεσιών, που έτσι όπως έχουν συνηθίσει να λειτουργούν είναι βέβαιο ότι θα επιλέξουν την άρνηση για να κρατήσουν την εξουσία τους σε ένα μικρομεσαίο ή μικρό κόμμα.

Πρέπει να απευθυνθούμε στη βάση, στους πολίτες που έχουν προοδευτική κατεύθυνση και στα 3,5 εκατομμύρια πολιτών που δεν ψηφίζουν εδώ και καιρό, γιατί δεν έχουν τι να ψηφίσουν. Να καταθέσουμε μια ολοκληρωμένη πρόταση αρχών και πολιτικών διακυβέρνησης για όλα. Αυτή θα τεθεί σε ανοιχτό δημόσιο διάλογο μέσα στην κοινωνία με πρωτοβουλία του ΠΑΣΟΚ, με προτάσεις κυβερνητικού προγράμματος που θα θυμίζουν ΠΑΣΟΚ. Θα την επικοινωνήσουμε, θα τη θέσουμε σε διαρκή διαβούλευση, θα αποτελέσει την πρώτη ύλη για ανοιχτές εκδηλώσεις διαλόγου, για να την πάμε στους φορείς, τους κοινωνικούς εταίρους, τους πολίτες. Και υπάρχουν δυνάμεις που θα την αγκαλιάσουν και πολίτες που θα προσπεράσουν τις ηγεσίες άλλων κομμάτων που θα επιμείνουν στην άρνηση για να διατηρήσουν την κομματική τους εξουσία.

● Στις πολιτικές σας παρεμβάσεις αφήνετε αιχμές εναντίον συνυποψηφίων σας και στο στίγμα που εκφράζουν αναφορικά με τη στάση τους απέναντι στη Ν.Δ. και τον Κυριάκο Μητσοτάκη. Θεωρείτε ότι υπάρχουν υποψήφιοι που θα έβλεπαν θετικά μια συγκυβέρνηση Ν.Δ. - ΠΑΣΟΚ και ποια η δική σας θέση στο θέμα, αν δεν υπάρχει αυτοδυναμία;

Εγώ είμαι απόλυτα ξεκάθαρος: το ΠΑΣΟΚ δεν θα γίνει δεκανίκι του κ. Μητσοτάκη. Συγκυβέρνηση με τον κ. Μητσοτάκη σημαίνει νομιμοποίηση των παραβιάσεων του κράτους δικαίου, της συγκάλυψης σκανδάλων όπως οι υποκλοπές, της αποφυγής καταλογισμού ευθυνών για την τραγωδία των Τεμπών.

Συγκυβέρνηση με τον κ. Μητσοτάκη σημαίνει νομιμοποίηση των παραβιάσεων του κράτους δικαίου, της συγκάλυψης σκανδάλων όπως οι υποκλοπές, της αποφυγής καταλογισμού ευθυνών για την τραγωδία των Τεμπών

Μπορούμε να αποδεχθούμε τη λογική καρτελοποίησης της οικονομίας, διάλυσης του ΕΣΥ, την 6ήμερη εργασία, ένα άδικο αναπτυξιακό μοντέλο και ένα εξίσου άδικο φορολογικό σύστημα; Γιατί αυτό θα σημαίνει μια συγκυβέρνηση με τον κ. Μητσοτάκη. Αντί κάποιοι να βάζουν ως θέμα στην ατζέντα της συζήτησης τι θα κάνουμε όταν η Νέα Δημοκρατία δεν θα είναι αυτοδύναμη, ας βάλουμε ως πρώτο θέμα και πρώτη προτεραιότητα τις πρωτοβουλίες για τη δημιουργία της μεγάλης παράταξης που θα κερδίσει τις εκλογές και θα είναι αυτοδύναμη.

● Ποια τα πολιτικά διδάγματα από το σκάνδαλο των υποκλοπών και την αρχειοθέτησή του από τη Δικαιοσύνη; Τι μπορεί να γίνει από εδώ και πέρα για να βγει η αλήθεια στο φως;

Μετά τις τελευταίες εξελίξεις, έκανα μια δήλωση που πιστεύω ότι τα λέει όλα: Οι υποκλοπές στο αρχείο, το κράτος δικαίου στο απόσπασμα. Η κυβέρνηση πιστεύει, κατά το κοινώς λεγόμενο, ότι «καθάρισε». Υπάρχουν, όμως, κοινοβουλευτικές διαδικασίες, υπάρχουν ενέργειες που μπορούν να γίνουν μέσω της Δικαιοσύνης (και μπορούν να αποτελέσουν πεδίο συνεργασίας του προοδευτικού χώρου) και υπάρχουν και οι ευρωπαϊκοί θεσμοί που πρέπει να ασχοληθούν με αυτές τις μεθοδεύσεις.