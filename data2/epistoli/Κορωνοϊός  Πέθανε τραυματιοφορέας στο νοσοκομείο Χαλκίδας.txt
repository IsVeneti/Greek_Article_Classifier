Κορωνοϊός : Πέθανε τραυματιοφορέας στο νοσοκομείο Χαλκίδας

Την τελευταία του πνοή μετά από σκληρή μάχη με τον κορωνοϊό, άφησε στη ΜΕΘ του νοσοκομείο Χαλκίδας όπου και εργαζόταν, ένας 50χρονος τραυματιοφορέας. Σύμφωνα με ανακοίνωση της ΠΟΕΔΗΝ μόλις πριν λίγες ημέρες είχε εμβολιασθεί με τη πρώτη δόση του εμβολίου κατά του κορωνοϊού αλλά δυστυχώς δεν πρόλαβε να αναπτύξει αντισώματα.

Νόσησε μαζί με άλλους 6 τραυματιοφορείς του νοσοκομείου Χαλκίδας μεταξύ αυτών και ο αδελφός του που είναι επίσης τραυματιοφορέας στο ίδιο νοσοκομείο. Ο αδελφός του και οι άλλοι συνάδελφοι του ξεπέρασαν τη νόσο. Ο ίδιος δεν τα κατάφερε.

Η ανακοίνωση της ΠΟΕΔΗΝ

«Δυστυχώς θρηνούμε από χθες το χαμό του 27ου υγειονομικού από κορωνοϊό. Κατέληξε 50χρονος τραυματιοφορέας του Νοσοκομείου Χαλκίδας από κορωνοϊό μετά από σκληρή μάχη στη ΜΕΘ του νοσοκομείου που εργάζεται. Εκεί στη ΜΕΘ που έχασε τη ζωή του, μετέφερε δεκάδες διασωληνωμένους ασθενείς με κορωνοϊό και τους έδινε κουράγιο ότι θα τα καταφέρουν να τον νικήσουν.

Δυστυχώς ο ίδιος δεν τα κατάφερε. Μόλις πριν λίγες ημέρες εμβολιάσθηκε με τη πρώτη δόση αλλά δεν πρόλαβε να αναπτύξει αντισώματα. Νόσησε από κορωνοϊό μαζί με άλλους 6 τραυματιοφορείς του νοσοκομείου Χαλκίδας μεταξύ αυτών και ο αδελφός του που είναι επίσης τραυματιοφορέας στο νοσοκομείο Χαλκίδας. Ο αδελφός του και οι άλλοι συνάδελφοι ξεπέρασαν τη νόσο. Ο ίδιος δεν τα κατάφερε.

Εισήχθη στις 15 Απριλίου στην κλινική κορωνοϊού με συμπτώματα του νοσοκομείου Χαλκίδας στο οποίο εργαζόταν. Στις 28 Απριλίου επιβαρύνθηκε η υγεία του και διασωληνώθηκε. Δεν υπήρχε κρεβάτι στη ΜΕΘ του νοσοκομείου Χαλκίδας. Ήταν όλα κατειλημμένα. Τελικά την ίδια ημέρα άδειασε ένα και μεταφέρθηκε. Συλλυπητήρια στην οικογένεια του και τους συναδέλφους. Για εμάς αθάνατος. Ήρωας πολέμου. ΗΡΩΕΣ ΠΟΛΕΜΟΥ ΚΑΙ ΟΙ 27.

Για τη πολιτεία τίποτα.

Ακόμη να χαρακτηρίσει το θάνατο των θανόντων συναδέλφων από κορωνοϊό εργατικό ατύχημα. Οι οικογένειες των θανόντων συναδέλφων που έπεσαν στο καθήκον βρίσκονται σε απόγνωση. Στη μεγάλη Βρετανία έδωσαν ήδη στις οικογένειες των θανόντων υγειονομικών από κορωνοϊό 60.000 λίρες και προνόμια . Σε εμάς μόνο λόγια και ατομική ευθύνη. Όταν συμβαίνουν ατυχήματα στις ένοπλες δυνάμεις ομιλούν για ήρωες και στήνουν ανδριάντες. Σε εμάς αδιαφορία».