Δήμος Αθηναίων: Οι εκδηλώσεις της εβδομάδας 17 – 23 Ιουλίου

Σε μία μεγάλη σκηνή μετατρέπει ο δήμος Αθηναίων, μέσω του Οργανισμού Πολιτισμού, Αθλητισμού και Νεολαίας του Δήμου Αθηναίων (ΟΠΑΝΔΑ) έως και τις 4 Αυγούστου την Αθήνα προσκαλώντας μικρούς και μεγάλους να πάρουν μέρος στο πλούσιο ψυχαγωγικό πρόγραμμα «Όλη η Αθήνα μια Σκηνή 2023».

Το πρόγραμμα επιμελείται ο ΟΠΑΝΔΑ, στο πλαίσιο του Culture is Athens/Ο πολιτισμός είναι η Αθήνα, φέρνοντας κοντά κοινό και καλλιτέχνες. Συναυλίες, θεατρικές και μουσικές παραστάσεις, χορευτικά πάρτι και μουσικά αφιερώματα σε θέατρα, πλατείες και πάρκα της πόλης, δίνουν και αυτό το καλοκαίρι τον τόνο της διασκέδασης από άκρη σε άκρη της.

Το πρόγραμμα αναλυτικά:

Τη Δευτέρα 17/7 ο κήπος της Κεντρικής Βιβλιοθήκης Δήμου Αθηναίων

Υποδέχεται τους μικρούς μας φίλους για να παρακολουθήσουν την θεατρική παράσταση για όλη την οικογένεια «Τα καινούρια ρούχα του Αυτοκράτορα» του Χανς Κρίστιαν Άντερσεν σε διασκευή-σκηνοθεσία Θοδωρή Κατσικαλούδη, η οποία μιλάει στα παιδιά για την πραγματική ευτυχία του ανθρώπου. Το ίδιο βράδυ το κοινό θα απολαύσει στο θέατρο Γκράβας τη μουσικοχορευτική παράσταση “ShakesBeeries” – «Σαίξπηρ και εμπειρίες» με τον Γιώργο Μακρή και guest star τον Μάρκο Λεζέ, μία κωμωδία που συνδυάζει τραγούδι και χορό.

Την Τρίτη 18/7

Ένα εκρηκτικό live υπόσχονται οι 1550 και ο Δημήτρης Σταρόβας την Τρίτη 18.7 στην πλατεία Σανταρόζα, ενώ στο θέατρο Γκράβας θα παρακολουθήσουμε το θεατρικό έργο «Η Γυναίκα της Γκουέρνικα» της Πολύνας Γκιωνάκη, μια παράσταση όπου το θέατρο συνυπάρχει με την εικαστική τέχνη, με την οποία τιμούμε τον καλλιτέχνη Plablo Picasso που σημάδεψε τον 20ο αιώνα.

Την Τετάρτη 19/7

Η Μπέσσυ Αργυράκη θα μετατρέψει την πλατεία Ναθαναήλ στην χορευτική πίστα ενός νοσταλγικού μουσικού πάρτι. Μαζί της ο Τόλης Παπαδημητρίου, ο οποίος θα παρουσιάσει και ένα απολαυστικό standup comedy.

Ταυτόχρονα, το θέατρο Κολωνού θα φιλοξενήσει την θεατρική παράσταση «Η Σκιά του Μαρτ» του Στιγκ Ντάγκερμαν από το Θέατρο Αργώ με την Αιμιλία Υψηλάντη, σε σκηνοθεσία Χρύσας Καψούλη.

Την Πέμπτη 20 /7

Τη θεατρική σκυτάλη παίρνει την Πέμπτη 20 Ιουλίου στο θέατρο Κολωνού το Θέατρο της Μεσογείου με την ανατρεπτική κωμωδία «Παντρολογήματα» του Νικολάϊ Γκόγκολ σε διασκευή-σκηνοθεσία Αλμπέρτο Εσκενάζη, ενώ η μουσική σκηνή μεταφέρεται Φωκίωνος Νέγρη και Τενέδου, όπου θα συναντήσουμε τον Κώστα Λειβαδά και την Ανδριάνα Μπάμπαλη σε μια συναυλία με αγαπημένα τραγούδια.

Την Παρασκευή 21/7 και το Σάββατο 22/7

Πρωταγωνιστής της βραδιάς είναι η Big Band Δήμου Αθηναίων που θα πλημυρίσει με ρυθμό το θέατρο Κολωνού, εντυπωσιάζοντας τους λάτρεις της jazz μουσικής και όχι μόνο.

Ακόμη μία ξεχωριστή μουσική εμπειρία θα έχουν την ευκαιρία να απολαύσουν οι κάτοικοι και οι επισκέπτες της πόλης στο θέατρο Κολωνού το Σάββατο 22.7.

Η Συμφωνική Ορχήστρα Δήμου Αθηναίων συμπράττει με το quinteto TANGartO και άλλους καταξιωμένους καλλιτέχνες σ’ ένα μοναδικό, γεμάτο ενέργεια, Concerto grosso. Μία συναυλία, υπό τη μουσική διεύθυνση του Κωνσταντίνου Τερζάκη, με μουσική διαφορετικών πολιτισμών, που συνδέει γόνιμα και δημιουργικά, σε ήχο και ύφος, επιρροές από την κλασσική μουσική, το Τango και την τζαζ.

Στο τέλος της εβδομάδας

Την Κυριακή 23.7, πηγαίνουμε στο θέατρο Κολωνού για να παρακολουθήσουμε τη θεατρική παράσταση «Αταίριαστο Ζευγάρι» του Νιλ Σάιμον από το ΔΗΠΕΘΕ Κοζάνης σε σκηνοθεσία Λευτέρη Πλασκοβίτη και στην πλατεία Αγίου Δημητρίου στους Αμπελόκηπους όπου το συγκρότημα έντεχνης ελληνικής μουσικής ΕΜΜΕΛΟΝ θα παρουσιάσει ένα αφιέρωμα στον μεγάλο δημιουργό Μάνο Ελευθερίου.

Το πλήρες πρόγραμμα με επιπλέον πληροφορίες για κάθε σχήμα/καλλιτέχνη, μπορείτε να δείτε εδώ.

Ώρα έναρξης εκδηλώσεων: 21:00

Ώρα έναρξης παιδικών παραστάσεων: 20:30